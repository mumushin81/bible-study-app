[
  {
    "id": "genesis1-1",
    "chapter": 1,
    "verseNumber": 1,
    "hebrew": "בְּרֵאשִׁ֖ית בָּרָ֣א אֱלֹהִ֑ים אֵ֥ת הַשָּׁמַ֖יִם וְאֵ֥ת הָאָֽרֶץ׃",
    "reference": "Genesis 1:1",
    "hebrewReference": "בראשית א׳ 1",
    "source": "sefaria"
  },
  {
    "id": "genesis1-2",
    "chapter": 1,
    "verseNumber": 2,
    "hebrew": "וְהָאָ֗רֶץ הָיְתָ֥ה תֹ֙הוּ֙ וָבֹ֔הוּ וְחֹ֖שֶׁךְ עַל־פְּנֵ֣י תְה֑וֹם וְר֣וּחַ אֱלֹהִ֔ים מְרַחֶ֖פֶת עַל־פְּנֵ֥י הַמָּֽיִם׃",
    "reference": "Genesis 1:2",
    "hebrewReference": "בראשית א׳ 2",
    "source": "sefaria"
  },
  {
    "id": "genesis1-3",
    "chapter": 1,
    "verseNumber": 3,
    "hebrew": "וַיֹּ֥אמֶר אֱלֹהִ֖ים יְהִ֣י א֑וֹר וַֽיְהִי־אֽוֹר׃",
    "reference": "Genesis 1:3",
    "hebrewReference": "בראשית א׳ 3",
    "source": "sefaria"
  },
  {
    "id": "genesis1-4",
    "chapter": 1,
    "verseNumber": 4,
    "hebrew": "וַיַּ֧רְא אֱלֹהִ֛ים אֶת־הָא֖וֹר כִּי־ט֑וֹב וַיַּבְדֵּ֣ל אֱלֹהִ֔ים בֵּ֥ין הָא֖וֹר וּבֵ֥ין הַחֹֽשֶׁךְ׃",
    "reference": "Genesis 1:4",
    "hebrewReference": "בראשית א׳ 4",
    "source": "sefaria"
  },
  {
    "id": "genesis1-5",
    "chapter": 1,
    "verseNumber": 5,
    "hebrew": "וַיִּקְרָ֨א אֱלֹהִ֤ים׀לָאוֹר֙ י֔וֹם וְלַחֹ֖שֶׁךְ קָ֣רָא לָ֑יְלָה וַֽיְהִי־עֶ֥רֶב וַֽיְהִי־בֹ֖קֶר י֥וֹם אֶחָֽד׃ {פ}",
    "reference": "Genesis 1:5",
    "hebrewReference": "בראשית א׳ 5",
    "source": "sefaria"
  },
  {
    "id": "genesis1-6",
    "chapter": 1,
    "verseNumber": 6,
    "hebrew": "וַיֹּ֣אמֶר אֱלֹהִ֔ים יְהִ֥י רָקִ֖יעַ בְּת֣וֹךְ הַמָּ֑יִם וִיהִ֣י מַבְדִּ֔יל בֵּ֥ין מַ֖יִם לָמָֽיִם׃",
    "reference": "Genesis 1:6",
    "hebrewReference": "בראשית א׳ 6",
    "source": "sefaria"
  },
  {
    "id": "genesis1-7",
    "chapter": 1,
    "verseNumber": 7,
    "hebrew": "וַיַּ֣עַשׂ אֱלֹהִים֮ אֶת־הָרָקִ֒יעַ֒ וַיַּבְדֵּ֗ל בֵּ֤ין הַמַּ֙יִם֙ אֲשֶׁר֙ מִתַּ֣חַת לָרָקִ֔יעַ וּבֵ֣ין הַמַּ֔יִם אֲשֶׁ֖ר מֵעַ֣ל לָרָקִ֑יעַ וַֽיְהִי־כֵֽן׃",
    "reference": "Genesis 1:7",
    "hebrewReference": "בראשית א׳ 7",
    "source": "sefaria"
  },
  {
    "id": "genesis1-8",
    "chapter": 1,
    "verseNumber": 8,
    "hebrew": "וַיִּקְרָ֧א אֱלֹהִ֛ים לָֽרָקִ֖יעַ שָׁמָ֑יִם וַֽיְהִי־עֶ֥רֶב וַֽיְהִי־בֹ֖קֶר י֥וֹם שֵׁנִֽי׃ {פ}",
    "reference": "Genesis 1:8",
    "hebrewReference": "בראשית א׳ 8",
    "source": "sefaria"
  },
  {
    "id": "genesis1-9",
    "chapter": 1,
    "verseNumber": 9,
    "hebrew": "וַיֹּ֣אמֶר אֱלֹהִ֗ים יִקָּו֨וּ הַמַּ֜יִם מִתַּ֤חַת הַשָּׁמַ֙יִם֙ אֶל־מָק֣וֹם אֶחָ֔ד וְתֵרָאֶ֖ה הַיַּבָּשָׁ֑ה וַֽיְהִי־כֵֽן׃",
    "reference": "Genesis 1:9",
    "hebrewReference": "בראשית א׳ 9",
    "source": "sefaria"
  },
  {
    "id": "genesis1-10",
    "chapter": 1,
    "verseNumber": 10,
    "hebrew": "וַיִּקְרָ֨א אֱלֹהִ֤ים׀לַיַּבָּשָׁה֙ אֶ֔רֶץ וּלְמִקְוֵ֥ה הַמַּ֖יִם קָרָ֣א יַמִּ֑ים וַיַּ֥רְא אֱלֹהִ֖ים כִּי־טֽוֹב׃",
    "reference": "Genesis 1:10",
    "hebrewReference": "בראשית א׳ 10",
    "source": "sefaria"
  },
  {
    "id": "genesis1-11",
    "chapter": 1,
    "verseNumber": 11,
    "hebrew": "וַיֹּ֣אמֶר אֱלֹהִ֗ים תַּֽדְשֵׁ֤א הָאָ֙רֶץ֙ דֶּ֗שֶׁא עֵ֚שֶׂב מַזְרִ֣יעַ זֶ֔רַע עֵ֣ץ פְּרִ֞י עֹ֤שֶׂה פְּרִי֙ לְמִינ֔וֹ אֲשֶׁ֥ר זַרְעוֹ־ב֖וֹ עַל־הָאָ֑רֶץ וַֽיְהִי־כֵֽן׃",
    "reference": "Genesis 1:11",
    "hebrewReference": "בראשית א׳ 11",
    "source": "sefaria"
  },
  {
    "id": "genesis1-12",
    "chapter": 1,
    "verseNumber": 12,
    "hebrew": "וַתּוֹצֵ֨א הָאָ֜רֶץ דֶּ֠שֶׁא עֵ֣שֶׂב מַזְרִ֤יעַ זֶ֙רַע֙ לְמִינֵ֔הוּ וְעֵ֧ץ עֹֽשֶׂה־פְּרִ֛י אֲשֶׁ֥ר זַרְעוֹ־ב֖וֹ לְמִינֵ֑הוּ וַיַּ֥רְא אֱלֹהִ֖ים כִּי־טֽוֹב׃",
    "reference": "Genesis 1:12",
    "hebrewReference": "בראשית א׳ 12",
    "source": "sefaria"
  },
  {
    "id": "genesis1-13",
    "chapter": 1,
    "verseNumber": 13,
    "hebrew": "וַֽיְהִי־עֶ֥רֶב וַֽיְהִי־בֹ֖קֶר י֥וֹם שְׁלִישִֽׁי׃ {פ}",
    "reference": "Genesis 1:13",
    "hebrewReference": "בראשית א׳ 13",
    "source": "sefaria"
  },
  {
    "id": "genesis1-14",
    "chapter": 1,
    "verseNumber": 14,
    "hebrew": "וַיֹּ֣אמֶר אֱלֹהִ֗ים יְהִ֤י מְאֹרֹת֙ בִּרְקִ֣יעַ הַשָּׁמַ֔יִם לְהַבְדִּ֕יל בֵּ֥ין הַיּ֖וֹם וּבֵ֣ין הַלָּ֑יְלָה וְהָי֤וּ לְאֹתֹת֙ וּלְמ֣וֹעֲדִ֔ים וּלְיָמִ֖ים וְשָׁנִֽים׃",
    "reference": "Genesis 1:14",
    "hebrewReference": "בראשית א׳ 14",
    "source": "sefaria"
  },
  {
    "id": "genesis1-15",
    "chapter": 1,
    "verseNumber": 15,
    "hebrew": "וְהָי֤וּ לִמְאוֹרֹת֙ בִּרְקִ֣יעַ הַשָּׁמַ֔יִם לְהָאִ֖יר עַל־הָאָ֑רֶץ וַֽיְהִי־כֵֽן׃",
    "reference": "Genesis 1:15",
    "hebrewReference": "בראשית א׳ 15",
    "source": "sefaria"
  },
  {
    "id": "genesis1-16",
    "chapter": 1,
    "verseNumber": 16,
    "hebrew": "וַיַּ֣עַשׂ אֱלֹהִ֔ים אֶת־שְׁנֵ֥י הַמְּאֹרֹ֖ת הַגְּדֹלִ֑ים אֶת־הַמָּא֤וֹר הַגָּדֹל֙ לְמֶמְשֶׁ֣לֶת הַיּ֔וֹם וְאֶת־הַמָּא֤וֹר הַקָּטֹן֙ לְמֶמְשֶׁ֣לֶת הַלַּ֔יְלָה וְאֵ֖ת הַכּוֹכָבִֽים׃",
    "reference": "Genesis 1:16",
    "hebrewReference": "בראשית א׳ 16",
    "source": "sefaria"
  },
  {
    "id": "genesis1-17",
    "chapter": 1,
    "verseNumber": 17,
    "hebrew": "וַיִּתֵּ֥ן אֹתָ֛ם אֱלֹהִ֖ים בִּרְקִ֣יעַ הַשָּׁמָ֑יִם לְהָאִ֖יר עַל־הָאָֽרֶץ׃",
    "reference": "Genesis 1:17",
    "hebrewReference": "בראשית א׳ 17",
    "source": "sefaria"
  },
  {
    "id": "genesis1-18",
    "chapter": 1,
    "verseNumber": 18,
    "hebrew": "וְלִמְשֹׁל֙ בַּיּ֣וֹם וּבַלַּ֔יְלָה וּֽלְהַבְדִּ֔יל בֵּ֥ין הָא֖וֹר וּבֵ֣ין הַחֹ֑שֶׁךְ וַיַּ֥רְא אֱלֹהִ֖ים כִּי־טֽוֹב׃",
    "reference": "Genesis 1:18",
    "hebrewReference": "בראשית א׳ 18",
    "source": "sefaria"
  },
  {
    "id": "genesis1-19",
    "chapter": 1,
    "verseNumber": 19,
    "hebrew": "וַֽיְהִי־עֶ֥רֶב וַֽיְהִי־בֹ֖קֶר י֥וֹם רְבִיעִֽי׃ {פ}",
    "reference": "Genesis 1:19",
    "hebrewReference": "בראשית א׳ 19",
    "source": "sefaria"
  },
  {
    "id": "genesis1-20",
    "chapter": 1,
    "verseNumber": 20,
    "hebrew": "וַיֹּ֣אמֶר אֱלֹהִ֔ים יִשְׁרְצ֣וּ הַמַּ֔יִם שֶׁ֖רֶץ נֶ֣פֶשׁ חַיָּ֑ה וְעוֹף֙ יְעוֹפֵ֣ף עַל־הָאָ֔רֶץ עַל־פְּנֵ֖י רְקִ֥יעַ הַשָּׁמָֽיִם׃",
    "reference": "Genesis 1:20",
    "hebrewReference": "בראשית א׳ 20",
    "source": "sefaria"
  },
  {
    "id": "genesis1-21",
    "chapter": 1,
    "verseNumber": 21,
    "hebrew": "וַיִּבְרָ֣א אֱלֹהִ֔ים אֶת־הַתַּנִּינִ֖ם הַגְּדֹלִ֑ים וְאֵ֣ת כׇּל־נֶ֣פֶשׁ הַֽחַיָּ֣ה׀הָֽרֹמֶ֡שֶׂת אֲשֶׁר֩ שָׁרְצ֨וּ הַמַּ֜יִם לְמִֽינֵהֶ֗ם וְאֵ֨ת כׇּל־ע֤וֹף כָּנָף֙ לְמִינֵ֔הוּ וַיַּ֥רְא אֱלֹהִ֖ים כִּי־טֽוֹב׃",
    "reference": "Genesis 1:21",
    "hebrewReference": "בראשית א׳ 21",
    "source": "sefaria"
  },
  {
    "id": "genesis1-22",
    "chapter": 1,
    "verseNumber": 22,
    "hebrew": "וַיְבָ֧רֶךְ אֹתָ֛ם אֱלֹהִ֖ים לֵאמֹ֑ר פְּר֣וּ וּרְב֗וּ וּמִלְא֤וּ אֶת־הַמַּ֙יִם֙ בַּיַּמִּ֔ים וְהָע֖וֹף יִ֥רֶב בָּאָֽרֶץ׃",
    "reference": "Genesis 1:22",
    "hebrewReference": "בראשית א׳ 22",
    "source": "sefaria"
  },
  {
    "id": "genesis1-23",
    "chapter": 1,
    "verseNumber": 23,
    "hebrew": "וַֽיְהִי־עֶ֥רֶב וַֽיְהִי־בֹ֖קֶר י֥וֹם חֲמִישִֽׁי׃ {פ}",
    "reference": "Genesis 1:23",
    "hebrewReference": "בראשית א׳ 23",
    "source": "sefaria"
  },
  {
    "id": "genesis1-24",
    "chapter": 1,
    "verseNumber": 24,
    "hebrew": "וַיֹּ֣אמֶר אֱלֹהִ֗ים תּוֹצֵ֨א הָאָ֜רֶץ נֶ֤פֶשׁ חַיָּה֙ לְמִינָ֔הּ בְּהֵמָ֥ה וָרֶ֛מֶשׂ וְחַֽיְתוֹ־אֶ֖רֶץ לְמִינָ֑הּ וַֽיְהִי־כֵֽן׃",
    "reference": "Genesis 1:24",
    "hebrewReference": "בראשית א׳ 24",
    "source": "sefaria"
  },
  {
    "id": "genesis1-25",
    "chapter": 1,
    "verseNumber": 25,
    "hebrew": "וַיַּ֣עַשׂ אֱלֹהִים֩ אֶת־חַיַּ֨ת הָאָ֜רֶץ לְמִינָ֗הּ וְאֶת־הַבְּהֵמָה֙ לְמִינָ֔הּ וְאֵ֛ת כׇּל־רֶ֥מֶשׂ הָֽאֲדָמָ֖ה לְמִינֵ֑הוּ וַיַּ֥רְא אֱלֹהִ֖ים כִּי־טֽוֹב׃",
    "reference": "Genesis 1:25",
    "hebrewReference": "בראשית א׳ 25",
    "source": "sefaria"
  },
  {
    "id": "genesis1-26",
    "chapter": 1,
    "verseNumber": 26,
    "hebrew": "וַיֹּ֣אמֶר אֱלֹהִ֔ים נַֽעֲשֶׂ֥ה אָדָ֛ם בְּצַלְמֵ֖נוּ כִּדְמוּתֵ֑נוּ וְיִרְדּוּ֩ בִדְגַ֨ת הַיָּ֜ם וּבְע֣וֹף הַשָּׁמַ֗יִם וּבַבְּהֵמָה֙ וּבְכׇל־הָאָ֔רֶץ וּבְכׇל־הָרֶ֖מֶשׂ הָֽרֹמֵ֥שׂ עַל־הָאָֽרֶץ׃",
    "reference": "Genesis 1:26",
    "hebrewReference": "בראשית א׳ 26",
    "source": "sefaria"
  },
  {
    "id": "genesis1-27",
    "chapter": 1,
    "verseNumber": 27,
    "hebrew": "וַיִּבְרָ֨א אֱלֹהִ֤ים׀אֶת־הָֽאָדָם֙ בְּצַלְמ֔וֹ בְּצֶ֥לֶם אֱלֹהִ֖ים בָּרָ֣א אֹת֑וֹ זָכָ֥ר וּנְקֵבָ֖ה בָּרָ֥א אֹתָֽם׃",
    "reference": "Genesis 1:27",
    "hebrewReference": "בראשית א׳ 27",
    "source": "sefaria"
  },
  {
    "id": "genesis1-28",
    "chapter": 1,
    "verseNumber": 28,
    "hebrew": "וַיְבָ֣רֶךְ אֹתָם֮ אֱלֹהִים֒ וַיֹּ֨אמֶר לָהֶ֜ם אֱלֹהִ֗ים פְּר֥וּ וּרְב֛וּ וּמִלְא֥וּ אֶת־הָאָ֖רֶץ וְכִבְשֻׁ֑הָ וּרְד֞וּ בִּדְגַ֤ת הַיָּם֙ וּבְע֣וֹף הַשָּׁמַ֔יִם וּבְכׇל־חַיָּ֖ה הָֽרֹמֶ֥שֶׂת עַל־הָאָֽרֶץ׃",
    "reference": "Genesis 1:28",
    "hebrewReference": "בראשית א׳ 28",
    "source": "sefaria"
  },
  {
    "id": "genesis1-29",
    "chapter": 1,
    "verseNumber": 29,
    "hebrew": "וַיֹּ֣אמֶר אֱלֹהִ֗ים הִנֵּה֩ נָתַ֨תִּי לָכֶ֜ם אֶת־כׇּל־עֵ֣שֶׂב׀ זֹרֵ֣עַ זֶ֗רַע אֲשֶׁר֙ עַל־פְּנֵ֣י כׇל־הָאָ֔רֶץ וְאֶת־כׇּל־הָעֵ֛ץ אֲשֶׁר־בּ֥וֹ פְרִי־עֵ֖ץ זֹרֵ֣עַ זָ֑רַע לָכֶ֥ם יִֽהְיֶ֖ה לְאׇכְלָֽה׃",
    "reference": "Genesis 1:29",
    "hebrewReference": "בראשית א׳ 29",
    "source": "sefaria"
  },
  {
    "id": "genesis1-30",
    "chapter": 1,
    "verseNumber": 30,
    "hebrew": "וּֽלְכׇל־חַיַּ֣ת הָ֠אָ֠רֶץ וּלְכׇל־ע֨וֹף הַשָּׁמַ֜יִם וּלְכֹ֣ל׀ רוֹמֵ֣שׂ עַל־הָאָ֗רֶץ אֲשֶׁר־בּוֹ֙ נֶ֣פֶשׁ חַיָּ֔ה אֶת־כׇּל־יֶ֥רֶק עֵ֖שֶׂב לְאׇכְלָ֑ה וַֽיְהִי־כֵֽן׃",
    "reference": "Genesis 1:30",
    "hebrewReference": "בראשית א׳ 30",
    "source": "sefaria"
  },
  {
    "id": "genesis1-31",
    "chapter": 1,
    "verseNumber": 31,
    "hebrew": "וַיַּ֤רְא אֱלֹהִים֙ אֶת־כׇּל־אֲשֶׁ֣ר עָשָׂ֔ה וְהִנֵּה־ט֖וֹב מְאֹ֑ד וַֽיְהִי־עֶ֥רֶב וַֽיְהִי־בֹ֖קֶר י֥וֹם הַשִּׁשִּֽׁי׃ {פ}",
    "reference": "Genesis 1:31",
    "hebrewReference": "בראשית א׳ 31",
    "source": "sefaria"
  },
  {
    "id": "genesis2-1",
    "chapter": 2,
    "verseNumber": 1,
    "hebrew": "וַיְכֻלּ֛וּ הַשָּׁמַ֥יִם וְהָאָ֖רֶץ וְכׇל־צְבָאָֽם׃",
    "reference": "Genesis 2:1",
    "hebrewReference": "בראשית ב׳ 1",
    "source": "sefaria"
  },
  {
    "id": "genesis2-2",
    "chapter": 2,
    "verseNumber": 2,
    "hebrew": "וַיְכַ֤ל אֱלֹהִים֙ בַּיּ֣וֹם הַשְּׁבִיעִ֔י מְלַאכְתּ֖וֹ אֲשֶׁ֣ר עָשָׂ֑ה וַיִּשְׁבֹּת֙ בַּיּ֣וֹם הַשְּׁבִיעִ֔י מִכׇּל־מְלַאכְתּ֖וֹ אֲשֶׁ֥ר עָשָֽׂה׃",
    "reference": "Genesis 2:2",
    "hebrewReference": "בראשית ב׳ 2",
    "source": "sefaria"
  },
  {
    "id": "genesis2-3",
    "chapter": 2,
    "verseNumber": 3,
    "hebrew": "וַיְבָ֤רֶךְ אֱלֹהִים֙ אֶת־י֣וֹם הַשְּׁבִיעִ֔י וַיְקַדֵּ֖שׁ אֹת֑וֹ כִּ֣י ב֤וֹ שָׁבַת֙ מִכׇּל־מְלַאכְתּ֔וֹ אֲשֶׁר־בָּרָ֥א אֱלֹהִ֖ים לַעֲשֽׂוֹת׃ {פ}",
    "reference": "Genesis 2:3",
    "hebrewReference": "בראשית ב׳ 3",
    "source": "sefaria"
  },
  {
    "id": "genesis2-4",
    "chapter": 2,
    "verseNumber": 4,
    "hebrew": "אֵ֣לֶּה תוֹלְד֧וֹת הַשָּׁמַ֛יִם וְהָאָ֖רֶץ בְּהִבָּֽרְאָ֑ם בְּי֗וֹם עֲשׂ֛וֹת יְהֹוָ֥ה אֱלֹהִ֖ים אֶ֥רֶץ וְשָׁמָֽיִם׃",
    "reference": "Genesis 2:4",
    "hebrewReference": "בראשית ב׳ 4",
    "source": "sefaria"
  },
  {
    "id": "genesis2-5",
    "chapter": 2,
    "verseNumber": 5,
    "hebrew": "וְכֹ֣ל׀ שִׂ֣יחַ הַשָּׂדֶ֗ה טֶ֚רֶם יִֽהְיֶ֣ה בָאָ֔רֶץ וְכׇל־עֵ֥שֶׂב הַשָּׂדֶ֖ה טֶ֣רֶם יִצְמָ֑ח כִּי֩ לֹ֨א הִמְטִ֜יר יְהֹוָ֤ה אֱלֹהִים֙ עַל־הָאָ֔רֶץ וְאָדָ֣ם אַ֔יִן לַֽעֲבֹ֖ד אֶת־הָֽאֲדָמָֽה׃",
    "reference": "Genesis 2:5",
    "hebrewReference": "בראשית ב׳ 5",
    "source": "sefaria"
  },
  {
    "id": "genesis2-6",
    "chapter": 2,
    "verseNumber": 6,
    "hebrew": "וְאֵ֖ד יַֽעֲלֶ֣ה מִן־הָאָ֑רֶץ וְהִשְׁקָ֖ה אֶֽת־כׇּל־פְּנֵ֥י הָֽאֲדָמָֽה׃",
    "reference": "Genesis 2:6",
    "hebrewReference": "בראשית ב׳ 6",
    "source": "sefaria"
  },
  {
    "id": "genesis2-7",
    "chapter": 2,
    "verseNumber": 7,
    "hebrew": "וַיִּ֩יצֶר֩ יְהֹוָ֨ה אֱלֹהִ֜ים אֶת־הָֽאָדָ֗ם עָפָר֙ מִן־הָ֣אֲדָמָ֔ה וַיִּפַּ֥ח בְּאַפָּ֖יו נִשְׁמַ֣ת חַיִּ֑ים וַיְהִ֥י הָֽאָדָ֖ם לְנֶ֥פֶשׁ חַיָּֽה׃",
    "reference": "Genesis 2:7",
    "hebrewReference": "בראשית ב׳ 7",
    "source": "sefaria"
  },
  {
    "id": "genesis2-8",
    "chapter": 2,
    "verseNumber": 8,
    "hebrew": "וַיִּטַּ֞ע יְהֹוָ֧ה אֱלֹהִ֛ים גַּן־בְּעֵ֖דֶן מִקֶּ֑דֶם וַיָּ֣שֶׂם שָׁ֔ם אֶת־הָֽאָדָ֖ם אֲשֶׁ֥ר יָצָֽר׃",
    "reference": "Genesis 2:8",
    "hebrewReference": "בראשית ב׳ 8",
    "source": "sefaria"
  },
  {
    "id": "genesis2-9",
    "chapter": 2,
    "verseNumber": 9,
    "hebrew": "וַיַּצְמַ֞ח יְהֹוָ֤ה אֱלֹהִים֙ מִן־הָ֣אֲדָמָ֔ה כׇּל־עֵ֛ץ נֶחְמָ֥ד לְמַרְאֶ֖ה וְט֣וֹב לְמַאֲכָ֑ל וְעֵ֤ץ הַֽחַיִּים֙ בְּת֣וֹךְ הַגָּ֔ן וְעֵ֕ץ הַדַּ֖עַת ט֥וֹב וָרָֽע׃",
    "reference": "Genesis 2:9",
    "hebrewReference": "בראשית ב׳ 9",
    "source": "sefaria"
  },
  {
    "id": "genesis2-10",
    "chapter": 2,
    "verseNumber": 10,
    "hebrew": "וְנָהָר֙ יֹצֵ֣א מֵעֵ֔דֶן לְהַשְׁק֖וֹת אֶת־הַגָּ֑ן וּמִשָּׁם֙ יִפָּרֵ֔ד וְהָיָ֖ה לְאַרְבָּעָ֥ה רָאשִֽׁים׃",
    "reference": "Genesis 2:10",
    "hebrewReference": "בראשית ב׳ 10",
    "source": "sefaria"
  },
  {
    "id": "genesis2-11",
    "chapter": 2,
    "verseNumber": 11,
    "hebrew": "שֵׁ֥ם הָֽאֶחָ֖ד פִּישׁ֑וֹן ה֣וּא הַסֹּבֵ֗ב אֵ֚ת כׇּל־אֶ֣רֶץ הַֽחֲוִילָ֔ה אֲשֶׁר־שָׁ֖ם הַזָּהָֽב׃",
    "reference": "Genesis 2:11",
    "hebrewReference": "בראשית ב׳ 11",
    "source": "sefaria"
  },
  {
    "id": "genesis2-12",
    "chapter": 2,
    "verseNumber": 12,
    "hebrew": "וּֽזְהַ֛ב הָאָ֥רֶץ הַהִ֖וא ט֑וֹב שָׁ֥ם הַבְּדֹ֖לַח וְאֶ֥בֶן הַשֹּֽׁהַם׃",
    "reference": "Genesis 2:12",
    "hebrewReference": "בראשית ב׳ 12",
    "source": "sefaria"
  },
  {
    "id": "genesis2-13",
    "chapter": 2,
    "verseNumber": 13,
    "hebrew": "וְשֵֽׁם־הַנָּהָ֥ר הַשֵּׁנִ֖י גִּיח֑וֹן ה֣וּא הַסּוֹבֵ֔ב אֵ֖ת כׇּל־אֶ֥רֶץ כּֽוּשׁ׃",
    "reference": "Genesis 2:13",
    "hebrewReference": "בראשית ב׳ 13",
    "source": "sefaria"
  },
  {
    "id": "genesis2-14",
    "chapter": 2,
    "verseNumber": 14,
    "hebrew": "וְשֵׁ֨ם הַנָּהָ֤ר הַשְּׁלִישִׁי֙ חִדֶּ֔קֶל ה֥וּא הַֽהֹלֵ֖ךְ קִדְמַ֣ת אַשּׁ֑וּר וְהַנָּהָ֥ר הָֽרְבִיעִ֖י ה֥וּא פְרָֽת׃",
    "reference": "Genesis 2:14",
    "hebrewReference": "בראשית ב׳ 14",
    "source": "sefaria"
  },
  {
    "id": "genesis2-15",
    "chapter": 2,
    "verseNumber": 15,
    "hebrew": "וַיִּקַּ֛ח יְהֹוָ֥ה אֱלֹהִ֖ים אֶת־הָֽאָדָ֑ם וַיַּנִּחֵ֣הוּ בְגַן־עֵ֔דֶן לְעׇבְדָ֖הּ וּלְשׇׁמְרָֽהּ׃",
    "reference": "Genesis 2:15",
    "hebrewReference": "בראשית ב׳ 15",
    "source": "sefaria"
  },
  {
    "id": "genesis2-16",
    "chapter": 2,
    "verseNumber": 16,
    "hebrew": "וַיְצַו֙ יְהֹוָ֣ה אֱלֹהִ֔ים עַל־הָֽאָדָ֖ם לֵאמֹ֑ר מִכֹּ֥ל עֵֽץ־הַגָּ֖ן אָכֹ֥ל תֹּאכֵֽל׃",
    "reference": "Genesis 2:16",
    "hebrewReference": "בראשית ב׳ 16",
    "source": "sefaria"
  },
  {
    "id": "genesis2-17",
    "chapter": 2,
    "verseNumber": 17,
    "hebrew": "וּמֵעֵ֗ץ הַדַּ֙עַת֙ ט֣וֹב וָרָ֔ע לֹ֥א תֹאכַ֖ל מִמֶּ֑נּוּ כִּ֗י בְּי֛וֹם אֲכׇלְךָ֥ מִמֶּ֖נּוּ מ֥וֹת תָּמֽוּת׃",
    "reference": "Genesis 2:17",
    "hebrewReference": "בראשית ב׳ 17",
    "source": "sefaria"
  },
  {
    "id": "genesis2-18",
    "chapter": 2,
    "verseNumber": 18,
    "hebrew": "וַיֹּ֙אמֶר֙ יְהֹוָ֣ה אֱלֹהִ֔ים לֹא־ט֛וֹב הֱי֥וֹת הָֽאָדָ֖ם לְבַדּ֑וֹ אֶֽעֱשֶׂה־לּ֥וֹ עֵ֖זֶר כְּנֶגְדּֽוֹ׃",
    "reference": "Genesis 2:18",
    "hebrewReference": "בראשית ב׳ 18",
    "source": "sefaria"
  },
  {
    "id": "genesis2-19",
    "chapter": 2,
    "verseNumber": 19,
    "hebrew": "וַיִּ֩צֶר֩ יְהֹוָ֨ה אֱלֹהִ֜ים מִן־הָֽאֲדָמָ֗ה כׇּל־חַיַּ֤ת הַשָּׂדֶה֙ וְאֵת֙ כׇּל־ע֣וֹף הַשָּׁמַ֔יִם וַיָּבֵא֙ אֶל־הָ֣אָדָ֔ם לִרְא֖וֹת מַה־יִּקְרָא־ל֑וֹ וְכֹל֩ אֲשֶׁ֨ר יִקְרָא־ל֧וֹ הָֽאָדָ֛ם נֶ֥פֶשׁ חַיָּ֖ה ה֥וּא שְׁמֽוֹ׃",
    "reference": "Genesis 2:19",
    "hebrewReference": "בראשית ב׳ 19",
    "source": "sefaria"
  },
  {
    "id": "genesis2-20",
    "chapter": 2,
    "verseNumber": 20,
    "hebrew": "וַיִּקְרָ֨א הָֽאָדָ֜ם שֵׁמ֗וֹת לְכׇל־הַבְּהֵמָה֙ וּלְע֣וֹף הַשָּׁמַ֔יִם וּלְכֹ֖ל חַיַּ֣ת הַשָּׂדֶ֑ה וּלְאָדָ֕ם לֹֽא־מָצָ֥א עֵ֖זֶר כְּנֶגְדּֽוֹ׃",
    "reference": "Genesis 2:20",
    "hebrewReference": "בראשית ב׳ 20",
    "source": "sefaria"
  },
  {
    "id": "genesis2-21",
    "chapter": 2,
    "verseNumber": 21,
    "hebrew": "וַיַּפֵּל֩ יְהֹוָ֨ה אֱלֹהִ֧ים׀תַּרְדֵּמָ֛ה עַל־הָאָדָ֖ם וַיִּישָׁ֑ן וַיִּקַּ֗ח אַחַת֙ מִצַּלְעֹתָ֔יו וַיִּסְגֹּ֥ר בָּשָׂ֖ר תַּחְתֶּֽנָּה׃",
    "reference": "Genesis 2:21",
    "hebrewReference": "בראשית ב׳ 21",
    "source": "sefaria"
  },
  {
    "id": "genesis2-22",
    "chapter": 2,
    "verseNumber": 22,
    "hebrew": "וַיִּ֩בֶן֩ יְהֹוָ֨ה אֱלֹהִ֧ים׀אֶֽת־הַצֵּלָ֛ע אֲשֶׁר־לָקַ֥ח מִן־הָֽאָדָ֖ם לְאִשָּׁ֑ה וַיְבִאֶ֖הָ אֶל־הָֽאָדָֽם׃",
    "reference": "Genesis 2:22",
    "hebrewReference": "בראשית ב׳ 22",
    "source": "sefaria"
  },
  {
    "id": "genesis2-23",
    "chapter": 2,
    "verseNumber": 23,
    "hebrew": "וַיֹּ֘אמֶר֮ הָֽאָדָם֒ זֹ֣את הַפַּ֗עַם עֶ֚צֶם מֵֽעֲצָמַ֔י וּבָשָׂ֖ר מִבְּשָׂרִ֑י לְזֹאת֙ יִקָּרֵ֣א אִשָּׁ֔ה כִּ֥י מֵאִ֖ישׁ לֻֽקְחָה־זֹּֽאת׃",
    "reference": "Genesis 2:23",
    "hebrewReference": "בראשית ב׳ 23",
    "source": "sefaria"
  },
  {
    "id": "genesis2-24",
    "chapter": 2,
    "verseNumber": 24,
    "hebrew": "עַל־כֵּן֙ יַֽעֲזׇב־אִ֔ישׁ אֶת־אָבִ֖יו וְאֶת־אִמּ֑וֹ וְדָבַ֣ק בְּאִשְׁתּ֔וֹ וְהָי֖וּ לְבָשָׂ֥ר אֶחָֽד׃",
    "reference": "Genesis 2:24",
    "hebrewReference": "בראשית ב׳ 24",
    "source": "sefaria"
  },
  {
    "id": "genesis2-25",
    "chapter": 2,
    "verseNumber": 25,
    "hebrew": "וַיִּֽהְי֤וּ שְׁנֵיהֶם֙ עֲרוּמִּ֔ים הָֽאָדָ֖ם וְאִשְׁתּ֑וֹ וְלֹ֖א יִתְבֹּשָֽׁשׁוּ׃",
    "reference": "Genesis 2:25",
    "hebrewReference": "בראשית ב׳ 25",
    "source": "sefaria"
  },
  {
    "id": "genesis3-1",
    "chapter": 3,
    "verseNumber": 1,
    "hebrew": "וְהַנָּחָשׁ֙ הָיָ֣ה עָר֔וּם מִכֹּל֙ חַיַּ֣ת הַשָּׂדֶ֔ה אֲשֶׁ֥ר עָשָׂ֖ה יְהֹוָ֣ה אֱלֹהִ֑ים וַיֹּ֙אמֶר֙ אֶל־הָ֣אִשָּׁ֔ה אַ֚ף כִּֽי־אָמַ֣ר אֱלֹהִ֔ים לֹ֣א תֹֽאכְל֔וּ מִכֹּ֖ל עֵ֥ץ הַגָּֽן׃",
    "reference": "Genesis 3:1",
    "hebrewReference": "בראשית ג׳ 1",
    "source": "sefaria"
  },
  {
    "id": "genesis3-2",
    "chapter": 3,
    "verseNumber": 2,
    "hebrew": "וַתֹּ֥אמֶר הָֽאִשָּׁ֖ה אֶל־הַנָּחָ֑שׁ מִפְּרִ֥י עֵֽץ־הַגָּ֖ן נֹאכֵֽל׃",
    "reference": "Genesis 3:2",
    "hebrewReference": "בראשית ג׳ 2",
    "source": "sefaria"
  },
  {
    "id": "genesis3-3",
    "chapter": 3,
    "verseNumber": 3,
    "hebrew": "וּמִפְּרִ֣י הָעֵץ֮ אֲשֶׁ֣ר בְּתוֹךְ־הַגָּן֒ אָמַ֣ר אֱלֹהִ֗ים לֹ֤א תֹֽאכְלוּ֙ מִמֶּ֔נּוּ וְלֹ֥א תִגְּע֖וּ בּ֑וֹ פֶּן־תְּמֻתֽוּן׃",
    "reference": "Genesis 3:3",
    "hebrewReference": "בראשית ג׳ 3",
    "source": "sefaria"
  },
  {
    "id": "genesis3-4",
    "chapter": 3,
    "verseNumber": 4,
    "hebrew": "וַיֹּ֥אמֶר הַנָּחָ֖שׁ אֶל־הָֽאִשָּׁ֑ה לֹֽא־מ֖וֹת תְּמֻתֽוּן׃",
    "reference": "Genesis 3:4",
    "hebrewReference": "בראשית ג׳ 4",
    "source": "sefaria"
  },
  {
    "id": "genesis3-5",
    "chapter": 3,
    "verseNumber": 5,
    "hebrew": "כִּ֚י יֹדֵ֣עַ אֱלֹהִ֔ים כִּ֗י בְּיוֹם֙ אֲכׇלְכֶ֣ם מִמֶּ֔נּוּ וְנִפְקְח֖וּ עֵֽינֵיכֶ֑ם וִהְיִיתֶם֙ כֵּֽאלֹהִ֔ים יֹדְעֵ֖י ט֥וֹב וָרָֽע׃",
    "reference": "Genesis 3:5",
    "hebrewReference": "בראשית ג׳ 5",
    "source": "sefaria"
  },
  {
    "id": "genesis3-6",
    "chapter": 3,
    "verseNumber": 6,
    "hebrew": "וַתֵּ֣רֶא הָֽאִשָּׁ֡ה כִּ֣י טוֹב֩ הָעֵ֨ץ לְמַאֲכָ֜ל וְכִ֧י תַֽאֲוָה־ה֣וּא לָעֵינַ֗יִם וְנֶחְמָ֤ד הָעֵץ֙ לְהַשְׂכִּ֔יל וַתִּקַּ֥ח מִפִּרְי֖וֹ וַתֹּאכַ֑ל וַתִּתֵּ֧ן גַּם־לְאִישָׁ֛הּ עִמָּ֖הּ וַיֹּאכַֽל׃",
    "reference": "Genesis 3:6",
    "hebrewReference": "בראשית ג׳ 6",
    "source": "sefaria"
  },
  {
    "id": "genesis3-7",
    "chapter": 3,
    "verseNumber": 7,
    "hebrew": "וַתִּפָּקַ֙חְנָה֙ עֵינֵ֣י שְׁנֵיהֶ֔ם וַיֵּ֣דְע֔וּ כִּ֥י עֵֽירֻמִּ֖ם הֵ֑ם וַֽיִּתְפְּרוּ֙ עֲלֵ֣ה תְאֵנָ֔ה וַיַּעֲשׂ֥וּ לָהֶ֖ם חֲגֹרֹֽת׃",
    "reference": "Genesis 3:7",
    "hebrewReference": "בראשית ג׳ 7",
    "source": "sefaria"
  },
  {
    "id": "genesis3-8",
    "chapter": 3,
    "verseNumber": 8,
    "hebrew": "וַֽיִּשְׁמְע֞וּ אֶת־ק֨וֹל יְהֹוָ֧ה אֱלֹהִ֛ים מִתְהַלֵּ֥ךְ בַּגָּ֖ן לְר֣וּחַ הַיּ֑וֹם וַיִּתְחַבֵּ֨א הָֽאָדָ֜ם וְאִשְׁתּ֗וֹ מִפְּנֵי֙ יְהֹוָ֣ה אֱלֹהִ֔ים בְּת֖וֹךְ עֵ֥ץ הַגָּֽן׃",
    "reference": "Genesis 3:8",
    "hebrewReference": "בראשית ג׳ 8",
    "source": "sefaria"
  },
  {
    "id": "genesis3-9",
    "chapter": 3,
    "verseNumber": 9,
    "hebrew": "וַיִּקְרָ֛א יְהֹוָ֥ה אֱלֹהִ֖ים אֶל־הָֽאָדָ֑ם וַיֹּ֥אמֶר ל֖וֹ אַיֶּֽכָּה׃",
    "reference": "Genesis 3:9",
    "hebrewReference": "בראשית ג׳ 9",
    "source": "sefaria"
  },
  {
    "id": "genesis3-10",
    "chapter": 3,
    "verseNumber": 10,
    "hebrew": "וַיֹּ֕אמֶר אֶת־קֹלְךָ֥ שָׁמַ֖עְתִּי בַּגָּ֑ן וָאִירָ֛א כִּֽי־עֵירֹ֥ם אָנֹ֖כִי וָאֵחָבֵֽא׃",
    "reference": "Genesis 3:10",
    "hebrewReference": "בראשית ג׳ 10",
    "source": "sefaria"
  },
  {
    "id": "genesis3-11",
    "chapter": 3,
    "verseNumber": 11,
    "hebrew": "וַיֹּ֕אמֶר מִ֚י הִגִּ֣יד לְךָ֔ כִּ֥י עֵירֹ֖ם אָ֑תָּה הֲמִן־הָעֵ֗ץ אֲשֶׁ֧ר צִוִּיתִ֛יךָ לְבִלְתִּ֥י אֲכׇל־מִמֶּ֖נּוּ אָכָֽלְתָּ׃",
    "reference": "Genesis 3:11",
    "hebrewReference": "בראשית ג׳ 11",
    "source": "sefaria"
  },
  {
    "id": "genesis3-12",
    "chapter": 3,
    "verseNumber": 12,
    "hebrew": "וַיֹּ֖אמֶר הָֽאָדָ֑ם הָֽאִשָּׁה֙ אֲשֶׁ֣ר נָתַ֣תָּה עִמָּדִ֔י הִ֛וא נָֽתְנָה־לִּ֥י מִן־הָעֵ֖ץ וָאֹכֵֽל׃",
    "reference": "Genesis 3:12",
    "hebrewReference": "בראשית ג׳ 12",
    "source": "sefaria"
  },
  {
    "id": "genesis3-13",
    "chapter": 3,
    "verseNumber": 13,
    "hebrew": "וַיֹּ֨אמֶר יְהֹוָ֧ה אֱלֹהִ֛ים לָאִשָּׁ֖ה מַה־זֹּ֣את עָשִׂ֑ית וַתֹּ֙אמֶר֙ הָֽאִשָּׁ֔ה הַנָּחָ֥שׁ הִשִּׁיאַ֖נִי וָאֹכֵֽל׃",
    "reference": "Genesis 3:13",
    "hebrewReference": "בראשית ג׳ 13",
    "source": "sefaria"
  },
  {
    "id": "genesis3-14",
    "chapter": 3,
    "verseNumber": 14,
    "hebrew": "וַיֹּ֩אמֶר֩ יְהֹוָ֨ה אֱלֹהִ֥ים׀אֶֽל־הַנָּחָשׁ֮ כִּ֣י עָשִׂ֣יתָ זֹּאת֒ אָר֤וּר אַתָּה֙ מִכׇּל־הַבְּהֵמָ֔ה וּמִכֹּ֖ל חַיַּ֣ת הַשָּׂדֶ֑ה עַל־גְּחֹנְךָ֣ תֵלֵ֔ךְ וְעָפָ֥ר תֹּאכַ֖ל כׇּל־יְמֵ֥י חַיֶּֽיךָ׃",
    "reference": "Genesis 3:14",
    "hebrewReference": "בראשית ג׳ 14",
    "source": "sefaria"
  },
  {
    "id": "genesis3-15",
    "chapter": 3,
    "verseNumber": 15,
    "hebrew": "וְאֵיבָ֣ה׀ אָשִׁ֗ית בֵּֽינְךָ֙ וּבֵ֣ין הָֽאִשָּׁ֔ה וּבֵ֥ין זַרְעֲךָ֖ וּבֵ֣ין זַרְעָ֑הּ ה֚וּא יְשׁוּפְךָ֣ רֹ֔אשׁ וְאַתָּ֖ה תְּשׁוּפֶ֥נּוּ עָקֵֽב׃ {ס}",
    "reference": "Genesis 3:15",
    "hebrewReference": "בראשית ג׳ 15",
    "source": "sefaria"
  },
  {
    "id": "genesis3-16",
    "chapter": 3,
    "verseNumber": 16,
    "hebrew": "אֶֽל־הָאִשָּׁ֣ה אָמַ֗ר הַרְבָּ֤ה אַרְבֶּה֙ עִצְּבוֹנֵ֣ךְ וְהֵֽרֹנֵ֔ךְ בְּעֶ֖צֶב תֵּֽלְדִ֣י בָנִ֑ים וְאֶל־אִישֵׁךְ֙ תְּשׁ֣וּקָתֵ֔ךְ וְה֖וּא יִמְשׇׁל־בָּֽךְ׃ {ס}",
    "reference": "Genesis 3:16",
    "hebrewReference": "בראשית ג׳ 16",
    "source": "sefaria"
  },
  {
    "id": "genesis3-17",
    "chapter": 3,
    "verseNumber": 17,
    "hebrew": "וּלְאָדָ֣ם אָמַ֗ר כִּֽי־שָׁמַ֘עְתָּ֮ לְק֣וֹל אִשְׁתֶּ֒ךָ֒ וַתֹּ֙אכַל֙ מִן־הָעֵ֔ץ אֲשֶׁ֤ר צִוִּיתִ֙יךָ֙ לֵאמֹ֔ר לֹ֥א תֹאכַ֖ל מִמֶּ֑נּוּ אֲרוּרָ֤ה הָֽאֲדָמָה֙ בַּֽעֲבוּרֶ֔ךָ בְּעִצָּבוֹן֙ תֹּֽאכְלֶ֔נָּה כֹּ֖ל יְמֵ֥י חַיֶּֽיךָ׃",
    "reference": "Genesis 3:17",
    "hebrewReference": "בראשית ג׳ 17",
    "source": "sefaria"
  },
  {
    "id": "genesis3-18",
    "chapter": 3,
    "verseNumber": 18,
    "hebrew": "וְק֥וֹץ וְדַרְדַּ֖ר תַּצְמִ֣יחַֽ לָ֑ךְ וְאָכַלְתָּ֖ אֶת־עֵ֥שֶׂב הַשָּׂדֶֽה׃",
    "reference": "Genesis 3:18",
    "hebrewReference": "בראשית ג׳ 18",
    "source": "sefaria"
  },
  {
    "id": "genesis3-19",
    "chapter": 3,
    "verseNumber": 19,
    "hebrew": "בְּזֵעַ֤ת אַפֶּ֙יךָ֙ תֹּ֣אכַל לֶ֔חֶם עַ֤ד שֽׁוּבְךָ֙ אֶל־הָ֣אֲדָמָ֔ה כִּ֥י מִמֶּ֖נָּה לֻקָּ֑חְתָּ כִּֽי־עָפָ֣ר אַ֔תָּה וְאֶל־עָפָ֖ר תָּשֽׁוּב׃",
    "reference": "Genesis 3:19",
    "hebrewReference": "בראשית ג׳ 19",
    "source": "sefaria"
  },
  {
    "id": "genesis3-20",
    "chapter": 3,
    "verseNumber": 20,
    "hebrew": "וַיִּקְרָ֧א הָֽאָדָ֛ם שֵׁ֥ם אִשְׁתּ֖וֹ חַוָּ֑ה כִּ֛י הִ֥וא הָֽיְתָ֖ה אֵ֥ם כׇּל־חָֽי׃",
    "reference": "Genesis 3:20",
    "hebrewReference": "בראשית ג׳ 20",
    "source": "sefaria"
  },
  {
    "id": "genesis3-21",
    "chapter": 3,
    "verseNumber": 21,
    "hebrew": "וַיַּ֩עַשׂ֩ יְהֹוָ֨ה אֱלֹהִ֜ים לְאָדָ֧ם וּלְאִשְׁתּ֛וֹ כׇּתְנ֥וֹת ע֖וֹר וַיַּלְבִּשֵֽׁם׃ {פ}",
    "reference": "Genesis 3:21",
    "hebrewReference": "בראשית ג׳ 21",
    "source": "sefaria"
  },
  {
    "id": "genesis3-22",
    "chapter": 3,
    "verseNumber": 22,
    "hebrew": "וַיֹּ֣אמֶר׀ יְהֹוָ֣ה אֱלֹהִ֗ים הֵ֤ן הָֽאָדָם֙ הָיָה֙ כְּאַחַ֣ד מִמֶּ֔נּוּ לָדַ֖עַת ט֣וֹב וָרָ֑ע וְעַתָּ֣ה׀ פֶּן־יִשְׁלַ֣ח יָד֗וֹ וְלָקַח֙ גַּ֚ם מֵעֵ֣ץ הַֽחַיִּ֔ים וְאָכַ֖ל וָחַ֥י לְעֹלָֽם׃",
    "reference": "Genesis 3:22",
    "hebrewReference": "בראשית ג׳ 22",
    "source": "sefaria"
  },
  {
    "id": "genesis3-23",
    "chapter": 3,
    "verseNumber": 23,
    "hebrew": "וַֽיְשַׁלְּחֵ֛הוּ יְהֹוָ֥ה אֱלֹהִ֖ים מִגַּן־עֵ֑דֶן לַֽעֲבֹד֙ אֶת־הָ֣אֲדָמָ֔ה אֲשֶׁ֥ר לֻקַּ֖ח מִשָּֽׁם׃",
    "reference": "Genesis 3:23",
    "hebrewReference": "בראשית ג׳ 23",
    "source": "sefaria"
  },
  {
    "id": "genesis3-24",
    "chapter": 3,
    "verseNumber": 24,
    "hebrew": "וַיְגָ֖רֶשׁ אֶת־הָֽאָדָ֑ם וַיַּשְׁכֵּן֩ מִקֶּ֨דֶם לְגַן־עֵ֜דֶן אֶת־הַכְּרֻבִ֗ים וְאֵ֨ת לַ֤הַט הַחֶ֙רֶב֙ הַמִּתְהַפֶּ֔כֶת לִשְׁמֹ֕ר אֶת־דֶּ֖רֶךְ עֵ֥ץ הַֽחַיִּֽים׃ {ס}",
    "reference": "Genesis 3:24",
    "hebrewReference": "בראשית ג׳ 24",
    "source": "sefaria"
  }
]