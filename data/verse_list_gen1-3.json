[
  {
    "id": "genesis_1_1",
    "reference": "창세기 1:1",
    "chapter": 1,
    "verse_number": 1,
    "hebrew": "בְּרֵאשִׁית, בָּרָא אֱלֹהִים, אֵת הַשָּׁמַיִם, וְאֵת הָאָרֶץ."
  },
  {
    "id": "genesis_1_2",
    "reference": "창세기 1:2",
    "chapter": 1,
    "verse_number": 2,
    "hebrew": "וְהָאָרֶץ, הָיְתָה תֹהוּ וָבֹהוּ, וְחֹשֶׁךְ, עַל-פְּנֵי תְהוֹם; וְרוּחַ אֱלֹהִים, מְרַחֶפֶת עַל-פְּנֵי הַמָּיִם."
  },
  {
    "id": "genesis_1_3",
    "reference": "창세기 1:3",
    "chapter": 1,
    "verse_number": 3,
    "hebrew": "וַיֹּאמֶר אֱלֹהִים, יְהִי אוֹר; וַיְהִי-אוֹר."
  },
  {
    "id": "genesis_1_4",
    "reference": "창세기 1:4",
    "chapter": 1,
    "verse_number": 4,
    "hebrew": "וַיַּרְא אֱלֹהִים אֶת-הָאוֹר, כִּי-טוֹב; וַיַּבְדֵּל אֱלֹהִים, בֵּין הָאוֹר וּבֵין הַחֹשֶׁךְ."
  },
  {
    "id": "genesis_1_5",
    "reference": "창세기 1:5",
    "chapter": 1,
    "verse_number": 5,
    "hebrew": "וַיִּקְרָ֨א אֱלֹהִ֤ים לָאוֹר֙ י֔וֹם וְלַחֹ֖שֶׁךְ קָ֣רָא לָ֑יְלָה וַֽיְהִי עֶ֥רֶב וַֽיְהִי בֹ֖קֶר י֥וֹם אֶחָֽד"
  },
  {
    "id": "genesis_1_6",
    "reference": "창세기 1:6",
    "chapter": 1,
    "verse_number": 6,
    "hebrew": "וַיֹּאמֶר אֱלֹהִים, יְהִי רָקִיעַ בְּתוֹךְ הַמָּיִם, וִיהִי מַבְדִּיל, בֵּין מַיִם לָמָיִם."
  },
  {
    "id": "genesis_1_7",
    "reference": "창세기 1:7",
    "chapter": 1,
    "verse_number": 7,
    "hebrew": "וַיַּעַשׂ אֱלֹהִים, אֶת-הָרָקִיעַ, וַיַּבְדֵּל בֵּין הַמַּיִם אֲשֶׁר מִתַּחַת לָרָקִיעַ, וּבֵין הַמַּיִם אֲשֶׁר מֵעַל לָרָקִיעַ; וַיְהִי-כֵן."
  },
  {
    "id": "genesis_1_8",
    "reference": "창세기 1:8",
    "chapter": 1,
    "verse_number": 8,
    "hebrew": "וַיִּקְרָ֧א אֱלֹהִ֛ים לָֽרָקִ֖יעַ שָׁמָ֑יִם וַֽיְהִי עֶ֥רֶב וַֽיְהִי בֹ֖קֶר י֥וֹם שֵׁנִֽי"
  },
  {
    "id": "genesis_1_9",
    "reference": "창세기 1:9",
    "chapter": 1,
    "verse_number": 9,
    "hebrew": "וַיֹּאמֶר אֱלֹהִים, יִקָּווּ הַמַּיִם מִתַּחַת הַשָּׁמַיִם אֶל-מָקוֹם אֶחָד, וְתֵרָאֶה, הַיַּבָּשָׁה; וַיְהִי-כֵן."
  },
  {
    "id": "genesis_1_10",
    "reference": "창세기 1:10",
    "chapter": 1,
    "verse_number": 10,
    "hebrew": "וַיִּקְרָא אֱלֹהִים לַיַּבָּשָׁה אֶרֶץ, וּלְמִקְוֵה הַמַּיִם קָרָא יַמִּים; וַיַּרְא אֱלֹהִים, כִּי-טוֹב."
  },
  {
    "id": "genesis_1_11",
    "reference": "창세기 1:11",
    "chapter": 1,
    "verse_number": 11,
    "hebrew": "וַיֹּאמֶר אֱלֹהִים, תַּדְשֵׁא הָאָרֶץ דֶּשֶׁא עֵשֶׂב מַזְרִיעַ זֶרַע, עֵץ פְּרִי עֹשֶׂה פְּרִי לְמִינוֹ, אֲשֶׁר זַרְעוֹ-בוֹ עַל-הָאָרֶץ; וַיְהִי-כֵן."
  },
  {
    "id": "genesis_1_12",
    "reference": "창세기 1:12",
    "chapter": 1,
    "verse_number": 12,
    "hebrew": "וַתּוֹצֵא הָאָרֶץ דֶּשֶׁא עֵשֶׂב מַזְרִיעַ זֶרַע, לְמִינֵהוּ, וְעֵץ עֹשֶׂה-פְּרִי אֲשֶׁר זַרְעוֹ-בוֹ, לְמִינֵהוּ; וַיַּרְא אֱלֹהִים, כִּי-טוֹב."
  },
  {
    "id": "genesis_1_13",
    "reference": "창세기 1:13",
    "chapter": 1,
    "verse_number": 13,
    "hebrew": "וַֽיְהִי עֶ֥רֶב וַֽיְהִי בֹ֖קֶר י֥וֹם שְׁלִישִֽׁי"
  },
  {
    "id": "genesis_1_14",
    "reference": "창세기 1:14",
    "chapter": 1,
    "verse_number": 14,
    "hebrew": "וַיֹּאמֶר אֱלֹהִים, יְהִי מְאֹרֹת בִּרְקִיעַ הַשָּׁמַיִם, לְהַבְדִּיל, בֵּין הַיּוֹם וּבֵין הַלָּיְלָה; וְהָיוּ לְאֹתֹת וּלְמוֹעֲדִים, וּלְיָמִים וְשָׁנִים."
  },
  {
    "id": "genesis_1_15",
    "reference": "창세기 1:15",
    "chapter": 1,
    "verse_number": 15,
    "hebrew": "וְהָיוּ לִמְאוֹרֹת בִּרְקִיעַ הַשָּׁמַיִם, לְהָאִיר עַל-הָאָרֶץ; וַיְהִי-כֵן."
  },
  {
    "id": "genesis_1_16",
    "reference": "창세기 1:16",
    "chapter": 1,
    "verse_number": 16,
    "hebrew": "וַיַּעַשׂ אֱלֹהִים, אֶת-שְׁנֵי הַמְּאֹרֹת הַגְּדֹלִים:  אֶת-הַמָּאוֹר הַגָּדֹל, לְמֶמְשֶׁלֶת הַיּוֹם, וְאֶת-הַמָּאוֹר הַקָּטֹן לְמֶמְשֶׁלֶת הַלַּיְלָה, וְאֵת הַכּוֹכָבִים."
  },
  {
    "id": "genesis_1_17",
    "reference": "창세기 1:17",
    "chapter": 1,
    "verse_number": 17,
    "hebrew": "וַיִּתֵּן אֹתָם אֱלֹהִים, בִּרְקִיעַ הַשָּׁמָיִם, לְהָאִיר, עַל-הָאָרֶץ."
  },
  {
    "id": "genesis_1_18",
    "reference": "창세기 1:18",
    "chapter": 1,
    "verse_number": 18,
    "hebrew": "וְלִמְשֹׁל, בַּיּוֹם וּבַלַּיְלָה, וּלְהַבְדִּיל, בֵּין הָאוֹר וּבֵין הַחֹשֶׁךְ; וַיַּרְא אֱלֹהִים, כִּי-טוֹב."
  },
  {
    "id": "genesis_1_19",
    "reference": "창세기 1:19",
    "chapter": 1,
    "verse_number": 19,
    "hebrew": "וַֽיְהִי עֶ֥רֶב וַֽיְהִי בֹ֖קֶר י֥וֹם רְבִיעִֽי"
  },
  {
    "id": "genesis_1_20",
    "reference": "창세기 1:20",
    "chapter": 1,
    "verse_number": 20,
    "hebrew": "וַיֹּאמֶר אֱלֹהִים--יִשְׁרְצוּ הַמַּיִם, שֶׁרֶץ נֶפֶשׁ חַיָּה; וְעוֹף יְעוֹפֵף עַל-הָאָרֶץ, עַל-פְּנֵי רְקִיעַ הַשָּׁמָיִם."
  },
  {
    "id": "genesis_1_21",
    "reference": "창세기 1:21",
    "chapter": 1,
    "verse_number": 21,
    "hebrew": "וַיִּבְרָא אֱלֹהִים, אֶת-הַתַּנִּינִם הַגְּדֹלִים; וְאֵת כָּל-נֶפֶשׁ הַחַיָּה הָרֹמֶשֶׂת אֲשֶׁר שָׁרְצוּ הַמַּיִם לְמִינֵהֶם, וְאֵת כָּל-עוֹף כָּנָף לְמִינֵהוּ, וַיַּרְא אֱלֹהִים, כִּי-טוֹב."
  },
  {
    "id": "genesis_1_22",
    "reference": "창세기 1:22",
    "chapter": 1,
    "verse_number": 22,
    "hebrew": "וַיְבָרֶךְ אֹתָם אֱלֹהִים, לֵאמֹר:  פְּרוּ וּרְבוּ, וּמִלְאוּ אֶת-הַמַּיִם בַּיַּמִּים, וְהָעוֹף, יִרֶב בָּאָרֶץ."
  },
  {
    "id": "genesis_1_23",
    "reference": "창세기 1:23",
    "chapter": 1,
    "verse_number": 23,
    "hebrew": "וַֽיְהִי עֶ֥רֶב וַֽיְהִי בֹ֖קֶר י֥וֹם חֲמִישִֽׁי"
  },
  {
    "id": "genesis_1_24",
    "reference": "창세기 1:24",
    "chapter": 1,
    "verse_number": 24,
    "hebrew": "וַיֹּאמֶר אֱלֹהִים, תּוֹצֵא הָאָרֶץ נֶפֶשׁ חַיָּה לְמִינָהּ, בְּהֵמָה וָרֶמֶשׂ וְחַיְתוֹ-אֶרֶץ, לְמִינָהּ; וַיְהִי-כֵן."
  },
  {
    "id": "genesis_1_25",
    "reference": "창세기 1:25",
    "chapter": 1,
    "verse_number": 25,
    "hebrew": "וַיַּעַשׂ אֱלֹהִים אֶת-חַיַּת הָאָרֶץ לְמִינָהּ, וְאֶת-הַבְּהֵמָה לְמִינָהּ, וְאֵת כָּל-רֶמֶשׂ הָאֲדָמָה, לְמִינֵהוּ; וַיַּרְא אֱלֹהִים, כִּי-טוֹב."
  },
  {
    "id": "genesis_1_26",
    "reference": "창세기 1:26",
    "chapter": 1,
    "verse_number": 26,
    "hebrew": "וַיֹּאמֶר אֱלֹהִים, נַעֲשֶׂה אָדָם בְּצַלְמֵנוּ כִּדְמוּתֵנוּ; וְיִרְדּוּ בִדְגַת הַיָּם וּבְעוֹף הַשָּׁמַיִם, וּבַבְּהֵמָה וּבְכָל-הָאָרֶץ, וּבְכָל-הָרֶמֶשׂ, הָרֹמֵשׂ עַל-הָאָרֶץ."
  },
  {
    "id": "genesis_1_27",
    "reference": "창세기 1:27",
    "chapter": 1,
    "verse_number": 27,
    "hebrew": "וַיִּבְרָא אֱלֹהִים אֶת-הָאָדָם בְּצַלְמוֹ, בְּצֶלֶם אֱלֹהִים בָּרָא אֹתוֹ:  זָכָר וּנְקֵבָה, בָּרָא אֹתָם."
  },
  {
    "id": "genesis_1_28",
    "reference": "창세기 1:28",
    "chapter": 1,
    "verse_number": 28,
    "hebrew": "וַיְבָרֶךְ אֹתָם, אֱלֹהִים, וַיֹּאמֶר לָהֶם אֱלֹהִים פְּרוּ וּרְבוּ וּמִלְאוּ אֶת-הָאָרֶץ, וְכִבְשֻׁהָ; וּרְדוּ בִּדְגַת הַיָּם, וּבְעוֹף הַשָּׁמַיִם, וּבְכָל-חַיָּה, הָרֹמֶשֶׂת עַל-הָאָרֶץ."
  },
  {
    "id": "genesis_1_29",
    "reference": "창세기 1:29",
    "chapter": 1,
    "verse_number": 29,
    "hebrew": "וַיֹּאמֶר אֱלֹהִים, הִנֵּה נָתַתִּי לָכֶם אֶת-כָּל-עֵשֶׂב זֹרֵעַ זֶרַע אֲשֶׁר עַל-פְּנֵי כָל-הָאָרֶץ, וְאֶת-כָּל-הָעֵץ אֲשֶׁר-בּוֹ פְרִי-עֵץ, זֹרֵעַ זָרַע:  לָכֶם יִהְיֶה, לְאָכְלָה."
  },
  {
    "id": "genesis_1_30",
    "reference": "창세기 1:30",
    "chapter": 1,
    "verse_number": 30,
    "hebrew": "וּלְכָל-חַיַּת הָאָרֶץ וּלְכָל-עוֹף הַשָּׁמַיִם וּלְכֹל רוֹמֵשׂ עַל-הָאָרֶץ, אֲשֶׁר-בּוֹ נֶפֶשׁ חַיָּה, אֶת-כָּל-יֶרֶק עֵשֶׂב, לְאָכְלָה; וַיְהִי-כֵן."
  },
  {
    "id": "genesis_1_31",
    "reference": "창세기 1:31",
    "chapter": 1,
    "verse_number": 31,
    "hebrew": "וַיַּ֤רְא אֱלֹהִים֙ אֶת כָּל אֲשֶׁ֣ר עָשָׂ֔ה וְהִנֵּה ט֖וֹב מְאֹ֑ד וַֽיְהִי עֶ֥רֶב וַֽיְהִי בֹ֖קֶר י֥וֹם הַשִּׁשִּֽׁי"
  },
  {
    "id": "genesis_2_1",
    "reference": "창세기 2:1",
    "chapter": 2,
    "verse_number": 1,
    "hebrew": "וַיְכֻלּוּ הַשָּׁמַיִם וְהָאָרֶץ, וְכָל-צְבָאָם."
  },
  {
    "id": "genesis_2_2",
    "reference": "창세기 2:2",
    "chapter": 2,
    "verse_number": 2,
    "hebrew": "וַיְכַל אֱלֹהִים בַּיּוֹם הַשְּׁבִיעִי, מְלַאכְתּוֹ אֲשֶׁר עָשָׂה; וַיִּשְׁבֹּת בַּיּוֹם הַשְּׁבִיעִי, מִכָּל-מְלַאכְתּוֹ אֲשֶׁר עָשָׂה."
  },
  {
    "id": "genesis_2_3",
    "reference": "Genesis 2:3",
    "chapter": 2,
    "verse_number": 3,
    "hebrew": "וַיְבָ֤רֶךְ אֱלֹהִים֙ אֶת י֣וֹם הַשְּׁבִיעִ֔י וַיְקַדֵּ֖שׁ אֹת֑וֹ כִּ֣י ב֤וֹ שָׁבַת֙ מִכָּל מְלַאכְתּ֔וֹ אֲשֶׁר בָּרָ֥א אֱלֹהִ֖ים לַעֲשֽׂוֹת"
  },
  {
    "id": "genesis_2_4",
    "reference": "창세기 2:4",
    "chapter": 2,
    "verse_number": 4,
    "hebrew": "אֵלֶּה תוֹלְדוֹת הַשָּׁמַיִם וְהָאָרֶץ, בְּהִבָּרְאָם:  בְּיוֹם, עֲשׂוֹת יְהוָה אֱלֹהִים--אֶרֶץ וְשָׁמָיִם."
  },
  {
    "id": "genesis_2_5",
    "reference": "창세기 2:5",
    "chapter": 2,
    "verse_number": 5,
    "hebrew": "וְכֹל שִׂיחַ הַשָּׂדֶה, טֶרֶם יִהְיֶה בָאָרֶץ, וְכָל-עֵשֶׂב הַשָּׂדֶה, טֶרֶם יִצְמָח:  כִּי לֹא הִמְטִיר יְהוָה אֱלֹהִים, עַל-הָאָרֶץ, וְאָדָם אַיִן, לַעֲבֹד אֶת-הָאֲדָמָה."
  },
  {
    "id": "genesis_2_6",
    "reference": "창세기 2:6",
    "chapter": 2,
    "verse_number": 6,
    "hebrew": "וְאֵד, יַעֲלֶה מִן-הָאָרֶץ, וְהִשְׁקָה, אֶת-כָּל-פְּנֵי הָאֲדָמָה."
  },
  {
    "id": "genesis_2_7",
    "reference": "창세기 2:7",
    "chapter": 2,
    "verse_number": 7,
    "hebrew": "וַיִּיצֶר יְהוָה אֱלֹהִים אֶת-הָאָדָם, עָפָר מִן-הָאֲדָמָה, וַיִּפַּח בְּאַפָּיו, נִשְׁמַת חַיִּים; וַיְהִי הָאָדָם, לְנֶפֶשׁ חַיָּה."
  },
  {
    "id": "genesis_2_8",
    "reference": "창세기 2:8",
    "chapter": 2,
    "verse_number": 8,
    "hebrew": "וַיִּטַּע יְהוָה אֱלֹהִים, גַּן-בְּעֵדֶן--מִקֶּדֶם; וַיָּשֶׂם שָׁם, אֶת-הָאָדָם אֲשֶׁר יָצָר."
  },
  {
    "id": "genesis_2_9",
    "reference": "창세기 2:9",
    "chapter": 2,
    "verse_number": 9,
    "hebrew": "וַיַּצְמַח יְהוָה אֱלֹהִים, מִן-הָאֲדָמָה, כָּל-עֵץ נֶחְמָד לְמַרְאֶה, וְטוֹב לְמַאֲכָל--וְעֵץ הַחַיִּים, בְּתוֹךְ הַגָּן, וְעֵץ, הַדַּעַת טוֹב וָרָע."
  },
  {
    "id": "genesis_2_10",
    "reference": "창세기 2:10",
    "chapter": 2,
    "verse_number": 10,
    "hebrew": "וְנָהָר יֹצֵא מֵעֵדֶן, לְהַשְׁקוֹת אֶת-הַגָּן; וּמִשָּׁם, יִפָּרֵד, וְהָיָה, לְאַרְבָּעָה רָאשִׁים."
  },
  {
    "id": "genesis_2_11",
    "reference": "창세기 2:11",
    "chapter": 2,
    "verse_number": 11,
    "hebrew": "שֵׁם הָאֶחָד, פִּישׁוֹן--הוּא הַסֹּבֵב, אֵת כָּל-אֶרֶץ הַחֲוִילָה, אֲשֶׁר-שָׁם, הַזָּהָב."
  },
  {
    "id": "genesis_2_12",
    "reference": "창세기 2:12",
    "chapter": 2,
    "verse_number": 12,
    "hebrew": "וּזְהַב הָאָרֶץ הַהִוא, טוֹב; שָׁם הַבְּדֹלַח, וְאֶבֶן הַשֹּׁהַם."
  },
  {
    "id": "genesis_2_13",
    "reference": "창세기 2:13",
    "chapter": 2,
    "verse_number": 13,
    "hebrew": "וְשֵׁם-הַנָּהָר הַשֵּׁנִי, גִּיחוֹן--הוּא הַסּוֹבֵב, אֵת כָּל-אֶרֶץ כּוּשׁ."
  },
  {
    "id": "genesis_2_14",
    "reference": "창세기 2:14",
    "chapter": 2,
    "verse_number": 14,
    "hebrew": "וְשֵׁם הַנָּהָר הַשְּׁלִישִׁי חִדֶּקֶל, הוּא הַהֹלֵךְ קִדְמַת אַשּׁוּר; וְהַנָּהָר הָרְבִיעִי, הוּא פְרָת."
  },
  {
    "id": "genesis_2_15",
    "reference": "창세기 2:15",
    "chapter": 2,
    "verse_number": 15,
    "hebrew": "וַיִּקַּח יְהוָה אֱלֹהִים, אֶת-הָאָדָם; וַיַּנִּחֵהוּ בְגַן-עֵדֶן, לְעָבְדָהּ וּלְשָׁמְרָהּ."
  },
  {
    "id": "genesis_2_16",
    "reference": "창세기 2:16",
    "chapter": 2,
    "verse_number": 16,
    "hebrew": "וַיְצַו יְהוָה אֱלֹהִים, עַל-הָאָדָם לֵאמֹר:  מִכֹּל עֵץ-הַגָּן, אָכֹל תֹּאכֵל."
  },
  {
    "id": "genesis_2_17",
    "reference": "창세기 2:17",
    "chapter": 2,
    "verse_number": 17,
    "hebrew": "וּמֵעֵץ, הַדַּעַת טוֹב וָרָע--לֹא תֹאכַל, מִמֶּנּוּ:  כִּי, בְּיוֹם אֲכָלְךָ מִמֶּנּוּ--מוֹת תָּמוּת."
  },
  {
    "id": "genesis_2_18",
    "reference": "창세기 2:18",
    "chapter": 2,
    "verse_number": 18,
    "hebrew": "וַיֹּאמֶר יְהוָה אֱלֹהִים, לֹא-טוֹב הֱיוֹת הָאָדָם לְבַדּוֹ; אֶעֱשֶׂה-לּוֹ עֵזֶר, כְּנֶגְדּוֹ."
  },
  {
    "id": "genesis_2_19",
    "reference": "창세기 2:19",
    "chapter": 2,
    "verse_number": 19,
    "hebrew": "וַיִּצֶר יְהוָה אֱלֹהִים מִן-הָאֲדָמָה, כָּל-חַיַּת הַשָּׂדֶה וְאֵת כָּל-עוֹף הַשָּׁמַיִם, וַיָּבֵא אֶל-הָאָדָם, לִרְאוֹת מַה-יִּקְרָא-לוֹ; וְכֹל אֲשֶׁר יִקְרָא-לוֹ הָאָדָם נֶפֶשׁ חַיָּה, הוּא שְׁמוֹ."
  },
  {
    "id": "genesis_2_20",
    "reference": "창세기 2:20",
    "chapter": 2,
    "verse_number": 20,
    "hebrew": "וַיִּקְרָא הָאָדָם שֵׁמוֹת, לְכָל-הַבְּהֵמָה וּלְעוֹף הַשָּׁמַיִם, וּלְכֹל, חַיַּת הַשָּׂדֶה; וּלְאָדָם, לֹא-מָצָא עֵזֶר כְּנֶגְדּוֹ."
  },
  {
    "id": "genesis_2_21",
    "reference": "창세기 2:21",
    "chapter": 2,
    "verse_number": 21,
    "hebrew": "וַיַּפֵּל יְהוָה אֱלֹהִים תַּרְדֵּמָה עַל-הָאָדָם, וַיִּישָׁן; וַיִּקַּח, אַחַת מִצַּלְעֹתָיו, וַיִּסְגֹּר בָּשָׂר, תַּחְתֶּנָּה."
  },
  {
    "id": "genesis_2_22",
    "reference": "창세기 2:22",
    "chapter": 2,
    "verse_number": 22,
    "hebrew": "וַיִּבֶן יְהוָה אֱלֹהִים אֶת-הַצֵּלָע אֲשֶׁר-לָקַח מִן-הָאָדָם, לְאִשָּׁה; וַיְבִאֶהָ, אֶל-הָאָדָם."
  },
  {
    "id": "genesis_2_23",
    "reference": "창세기 2:23",
    "chapter": 2,
    "verse_number": 23,
    "hebrew": "וַיֹּאמֶר, הָאָדָם, זֹאת הַפַּעַם עֶצֶם מֵעֲצָמַי, וּבָשָׂר מִבְּשָׂרִי; לְזֹאת יִקָּרֵא אִשָּׁה, כִּי מֵאִישׁ לֻקְחָה-זֹּאת."
  },
  {
    "id": "genesis_2_24",
    "reference": "창세기 2:24",
    "chapter": 2,
    "verse_number": 24,
    "hebrew": "עַל-כֵּן, יַעֲזָב-אִישׁ, אֶת-אָבִיו, וְאֶת-אִמּוֹ; וְדָבַק בְּאִשְׁתּוֹ, וְהָיוּ לְבָשָׂר אֶחָד."
  },
  {
    "id": "genesis_2_25",
    "reference": "창세기 2:25",
    "chapter": 2,
    "verse_number": 25,
    "hebrew": "וַיִּהְיוּ שְׁנֵיהֶם עֲרוּמִּים, הָאָדָם וְאִשְׁתּוֹ; וְלֹא, יִתְבֹּשָׁשׁוּ."
  },
  {
    "id": "genesis_3_1",
    "reference": "창세기 3:1",
    "chapter": 3,
    "verse_number": 1,
    "hebrew": "וְהַנָּחָשׁ, הָיָה עָרוּם, מִכֹּל חַיַּת הַשָּׂדֶה, אֲשֶׁר עָשָׂה יְהוָה אֱלֹהִים; וַיֹּאמֶר, אֶל-הָאִשָּׁה, אַף כִּי-אָמַר אֱלֹהִים, לֹא תֹאכְלוּ מִכֹּל עֵץ הַגָּן."
  },
  {
    "id": "genesis_3_2",
    "reference": "창세기 3:2",
    "chapter": 3,
    "verse_number": 2,
    "hebrew": "וַתֹּאמֶר הָאִשָּׁה, אֶל-הַנָּחָשׁ:  מִפְּרִי עֵץ-הַגָּן, נֹאכֵל."
  },
  {
    "id": "genesis_3_3",
    "reference": "창세기 3:3",
    "chapter": 3,
    "verse_number": 3,
    "hebrew": "וּמִפְּרִי הָעֵץ, אֲשֶׁר בְּתוֹךְ-הַגָּן--אָמַר אֱלֹהִים לֹא תֹאכְלוּ מִמֶּנּוּ, וְלֹא תִגְּעוּ בּוֹ:  פֶּן-תְּמֻתוּן."
  },
  {
    "id": "genesis_3_4",
    "reference": "창세기 3:4",
    "chapter": 3,
    "verse_number": 4,
    "hebrew": "וַיֹּאמֶר הַנָּחָשׁ, אֶל-הָאִשָּׁה:  לֹא-מוֹת, תְּמֻתוּן."
  },
  {
    "id": "genesis_3_5",
    "reference": "창세기 3:5",
    "chapter": 3,
    "verse_number": 5,
    "hebrew": "כִּי, יֹדֵעַ אֱלֹהִים, כִּי בְּיוֹם אֲכָלְכֶם מִמֶּנּוּ, וְנִפְקְחוּ עֵינֵיכֶם; וִהְיִיתֶם, כֵּאלֹהִים, יֹדְעֵי, טוֹב וָרָע."
  },
  {
    "id": "genesis_3_6",
    "reference": "창세기 3:6",
    "chapter": 3,
    "verse_number": 6,
    "hebrew": "וַתֵּרֶא הָאִשָּׁה כִּי טוֹב הָעֵץ לְמַאֲכָל וְכִי תַאֲוָה-הוּא לָעֵינַיִם, וְנֶחְמָד הָעֵץ לְהַשְׂכִּיל, וַתִּקַּח מִפִּרְיוֹ, וַתֹּאכַל; וַתִּתֵּן גַּם-לְאִישָׁהּ עִמָּהּ, וַיֹּאכַל."
  },
  {
    "id": "genesis_3_7",
    "reference": "창세기 3:7",
    "chapter": 3,
    "verse_number": 7,
    "hebrew": "וַתִּפָּקַחְנָה, עֵינֵי שְׁנֵיהֶם, וַיֵּדְעוּ, כִּי עֵירֻמִּם הֵם; וַיִּתְפְּרוּ עֲלֵה תְאֵנָה, וַיַּעֲשׂוּ לָהֶם חֲגֹרֹת."
  },
  {
    "id": "genesis_3_8",
    "reference": "창세기 3:8",
    "chapter": 3,
    "verse_number": 8,
    "hebrew": "וַיִּשְׁמְעוּ אֶת-קוֹל יְהוָה אֱלֹהִים, מִתְהַלֵּךְ בַּגָּן--לְרוּחַ הַיּוֹם; וַיִּתְחַבֵּא הָאָדָם וְאִשְׁתּוֹ, מִפְּנֵי יְהוָה אֱלֹהִים, בְּתוֹךְ, עֵץ הַגָּן."
  },
  {
    "id": "genesis_3_9",
    "reference": "창세기 3:9",
    "chapter": 3,
    "verse_number": 9,
    "hebrew": "וַיִּקְרָא יְהוָה אֱלֹהִים, אֶל-הָאָדָם; וַיֹּאמֶר לוֹ, אַיֶּכָּה."
  },
  {
    "id": "genesis_3_10",
    "reference": "창세기 3:10",
    "chapter": 3,
    "verse_number": 10,
    "hebrew": "וַיֹּאמֶר, אֶת-קֹלְךָ שָׁמַעְתִּי בַּגָּן; וָאִירָא כִּי-עֵירֹם אָנֹכִי, וָאֵחָבֵא."
  },
  {
    "id": "genesis_3_11",
    "reference": "창세기 3:11",
    "chapter": 3,
    "verse_number": 11,
    "hebrew": "וַיֹּאמֶר--מִי הִגִּיד לְךָ, כִּי עֵירֹם אָתָּה; הֲמִן-הָעֵץ, אֲשֶׁר צִוִּיתִיךָ לְבִלְתִּי אֲכָל-מִמֶּנּוּ--אָכָלְתָּ."
  },
  {
    "id": "genesis_3_12",
    "reference": "창세기 3:12",
    "chapter": 3,
    "verse_number": 12,
    "hebrew": "וַיֹּאמֶר, הָאָדָם:  הָאִשָּׁה אֲשֶׁר נָתַתָּה עִמָּדִי, הִוא נָתְנָה-לִּי מִן-הָעֵץ וָאֹכֵל."
  },
  {
    "id": "genesis_3_13",
    "reference": "창세기 3:13",
    "chapter": 3,
    "verse_number": 13,
    "hebrew": "וַיֹּאמֶר יְהוָה אֱלֹהִים לָאִשָּׁה, מַה-זֹּאת עָשִׂית; וַתֹּאמֶר, הָאִשָּׁה, הַנָּחָשׁ הִשִּׁיאַנִי, וָאֹכֵל."
  },
  {
    "id": "genesis_3_14",
    "reference": "창세기 3:14",
    "chapter": 3,
    "verse_number": 14,
    "hebrew": "וַיֹּאמֶר יְהוָה אֱלֹהִים אֶל-הַנָּחָשׁ, כִּי עָשִׂיתָ זֹּאת, אָרוּר אַתָּה מִכָּל-הַבְּהֵמָה, וּמִכֹּל חַיַּת הַשָּׂדֶה; עַל-גְּחֹנְךָ תֵלֵךְ, וְעָפָר תֹּאכַל כָּל-יְמֵי חַיֶּיךָ."
  },
  {
    "id": "genesis_3_15",
    "reference": "Genesis 3:15",
    "chapter": 3,
    "verse_number": 15,
    "hebrew": "וְאֵיבָ֣ה אָשִׁ֗ית בֵּֽינְךָ֙ וּבֵ֣ין הָֽאִשָּׁ֔ה וּבֵ֥ין זַרְעֲךָ֖ וּבֵ֣ין זַרְעָ֑הּ ה֚וּא יְשׁוּפְךָ֣ רֹ֔אשׁ וְאַתָּ֖ה תְּשׁוּפֶ֥נּוּ עָקֵֽב"
  },
  {
    "id": "genesis_3_16",
    "reference": "Genesis 3:16",
    "chapter": 3,
    "verse_number": 16,
    "hebrew": "אֶֽל הָאִשָּׁ֣ה אָמַ֗ר הַרְבָּ֤ה אַרְבֶּה֙ עִצְּבוֹנֵ֣ךְ וְהֵֽרֹנֵ֔ךְ בְּעֶ֖צֶב תֵּֽלְדִ֣י בָנִ֑ים וְאֶל אִישֵׁךְ֙ תְּשׁ֣וּקָתֵ֔ךְ וְה֖וּא יִמְשָׁל בָּֽךְ"
  },
  {
    "id": "genesis_3_17",
    "reference": "창세기 3:17",
    "chapter": 3,
    "verse_number": 17,
    "hebrew": "וּלְאָדָם אָמַר, כִּי-שָׁמַעְתָּ לְקוֹל אִשְׁתֶּךָ, וַתֹּאכַל מִן-הָעֵץ, אֲשֶׁר צִוִּיתִיךָ לֵאמֹר לֹא תֹאכַל מִמֶּנּוּ--אֲרוּרָה הָאֲדָמָה, בַּעֲבוּרֶךָ, בְּעִצָּבוֹן תֹּאכְלֶנָּה, כֹּל יְמֵי חַיֶּיךָ."
  },
  {
    "id": "genesis_3_18",
    "reference": "창세기 3:18",
    "chapter": 3,
    "verse_number": 18,
    "hebrew": "וְקוֹץ וְדַרְדַּר, תַּצְמִיחַ לָךְ; וְאָכַלְתָּ, אֶת-עֵשֶׂב הַשָּׂדֶה."
  },
  {
    "id": "genesis_3_19",
    "reference": "창세기 3:19",
    "chapter": 3,
    "verse_number": 19,
    "hebrew": "בְּזֵעַת אַפֶּיךָ, תֹּאכַל לֶחֶם, עַד שׁוּבְךָ אֶל-הָאֲדָמָה, כִּי מִמֶּנָּה לֻקָּחְתָּ:  כִּי-עָפָר אַתָּה, וְאֶל-עָפָר תָּשׁוּב."
  },
  {
    "id": "genesis_3_20",
    "reference": "창세기 3:20",
    "chapter": 3,
    "verse_number": 20,
    "hebrew": "וַיִּקְרָא הָאָדָם שֵׁם אִשְׁתּוֹ, חַוָּה:  כִּי הִוא הָיְתָה, אֵם כָּל-חָי."
  },
  {
    "id": "genesis_3_21",
    "reference": "Genesis 3:21",
    "chapter": 3,
    "verse_number": 21,
    "hebrew": "וַיַּעַשׂ֩ יְהוָ֨ה אֱלֹהִ֜ים לְאָדָ֧ם וּלְאִשְׁתּ֛וֹ כָּתְנ֥וֹת ע֖וֹר וַיַּלְבִּשֵֽׁם"
  },
  {
    "id": "genesis_3_22",
    "reference": "창세기 3:22",
    "chapter": 3,
    "verse_number": 22,
    "hebrew": "וַיֹּאמֶר יְהוָה אֱלֹהִים, הֵן הָאָדָם הָיָה כְּאַחַד מִמֶּנּוּ, לָדַעַת, טוֹב וָרָע; וְעַתָּה פֶּן-יִשְׁלַח יָדוֹ, וְלָקַח גַּם מֵעֵץ הַחַיִּים, וְאָכַל, וָחַי לְעֹלָם."
  },
  {
    "id": "genesis_3_23",
    "reference": "창세기 3:23",
    "chapter": 3,
    "verse_number": 23,
    "hebrew": "וַיְשַׁלְּחֵהוּ יְהוָה אֱלֹהִים, מִגַּן-עֵדֶן--לַעֲבֹד, אֶת-הָאֲדָמָה, אֲשֶׁר לֻקַּח, מִשָּׁם."
  },
  {
    "id": "genesis_3_24",
    "reference": "Genesis 3:24",
    "chapter": 3,
    "verse_number": 24,
    "hebrew": "וַיְגָ֖רֶשׁ אֶת הָֽאָדָ֑ם וַיַּשְׁכֵּן֩ מִקֶּ֨דֶם לְגַן עֵ֜דֶן אֶת הַכְּרֻבִ֗ים וְאֵ֨ת לַ֤הַט הַחֶ֨רֶב֙ הַמִּתְהַפֶּ֔כֶת לִשְׁמֹ֕ר אֶת דֶּ֖רֶךְ עֵ֥ץ הַֽחַיִּֽים"
  }
]